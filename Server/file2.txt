L’ambiente costiero è un sistema altamente dinamico dove fenomeni come l’erosione, ovvero l’avanzamento o l’arretramento della linea costiera, sono generati da variazioni climatiche, geologiche e biologiche. La conoscenza e lo studio di questi fattori sono dunque indispensabili per prevenire pericolosi cambiamenti ambientali che possono avere impatti sensibili o gravi nel medio-lungo periodo. Per questo motivo numerose aziende ed istituti come l’ISPRA (Istituto Superiore per la Protezione e la Ricerca Ambientale) si impegnano nella gestione e salvaguardia delle coste sviluppando tecnologie di monitoraggio sempre più all’avanguardia con l’ausilio di gruppi di ricerca specializzati. Con il termine “monitoraggio” si intende la tecnica di raccolta dati che permette di estrapolare informazioni utili per il contesto di riferimento. Non si tratta dunque di una tecnica fissa ma è soggetta a personalizzazione da parte di colui che la elabora in relazione al campo di utilizzo: abbiamo tecniche di monitoraggio continuo, in cui si traccia l’andamento della variabile sottoposta a controllo in tempo reale e senza interruzioni; monitoraggio ad alte frequenze, che non è continuo ma è da considerare altamente affidabile; monitoraggio a basse frequenze tipicamente utilizzato per la rilevazione di dati riguardanti popolazioni, territori o ambienti che portano in conto un numero elevato di variabili ma con un tempo tra una rilevazione e un’altra che può essere giornaliero, mensile o addirittura annuale.
Proposito di questo elaborato è analizzare quest’ultima tipologia fornendone caratteristiche principali, analizzandone pregi e difetti e studiare ingegneristicamente il funzionamento delle tecnologie più recenti sulla base di quelle passate.
    2. TECNOLOGIE CLASSICHE
2.1 Radar costieri
Conoscere la velocità e la direzione delle correnti, soprattutto in presenza di eventi meteorologici particolari, consente di esercitare un maggiore controllo e prevenire un ampio spettro di problemi sociali ed ambientali dipendenti dalla situazione delle coste (inquinamento costiero, erosione delle spiagge, trasporto di sedimenti).
I radar costieri a radio frequenza rappresentano una delle tecnologie più utilizzate negli ultimi vent’anni per la misura in tempo reale delle correnti marine su ampie zone marittime. Si basano sull’ormai consolidata tecnologia radar che utilizza onde elettromagnetiche per il rilevamento e la determinazione della posizione e della velocità di oggetti istante per istante tramite la ricezione di un segnale eco.
La natura dinamica delle coste rende necessario l’utilizzo di un dispositivo che porti in conto il moto relativo tra la sorgente ed il bersaglio mobile, per questo motivo si utilizzano dei “Radar Doppler”, basati sull’omonimo effetto fisico che consiste nel cambiamento apparente, rispetto al valore originario, della frequenza percepita da un osservatore raggiunto da un’onda emessa da una sorgente in movimento.
Il principio di funzionamento in ambito costiero si basa sulla riflessione da parte delle onde marine inviate da un sistema di antenne radar e dalla successiva analisi spettrale dei segnali ricevuti. Si utilizzano poi specifici software (i.e. Lipa e Barrick, 1983) che analizzano ed elaborano i segnali ricevuti. Questi dati vengono poi memorizzati e inviati ad un computer centrale che genererà una mappa vettoriale con parametri di intensità e direzione che descriveranno l’andamento della corrente marina superficiale.
Questa tecnica di rilevamento fornisce un quadro unico, mediato dal tempo, delle correnti marine, fino a distanze di 50 km, o anche superiori, dalla costa, e con una risoluzione spaziale che dipende da parametri impostabili. Una risoluzione ottimale è compresa tra 1 km e 1,5 km. Uno dei principali vantaggi nell’utilizzo di questa strumentazione è quello di poter acquisire in modo automatico dati di corrente anche in condizioni di pioggia, neve o nebbia dove il tasso di umidità dell’aria rendere difficile l’utilizzo delle tecniche di misura più tradizionali. La possibilità di impiegare la strumentazione per lunghi periodi di tempo consente di esaminare l’andamento delle correnti marine per giorni, mesi e volendo anche anni.
Il forte limite dei dispositivi radar invece è la copertura in quanto all’aumentare della distanza l’intensità del segnale riflesso si abbatte drasticamente, infatti in trasmissione la potenza è inversamente proporzionale al quadrato della distanza mentre in ricezione la potenza è inversamente proporzionale alla quarta potenza della distanza. Non va dimenticato inoltre che il mezzo trasmissivo limita sempre la potenza trasmissibile così come il rumore termico ed è dunque necessario installare dei ripetitori di segnale per sopperire alle perdite di potenza e conseguentemente aumentare il range di monitoraggio.




2.2 Laser Scanner
I sensori Laser Scanner sono strumenti che consentono il rilevamento di modelli tridimensionali di oggetti a scale e risoluzioni differenti. Essi rappresentano un metodo di digitalizzazione di oggetti o porzioni di territorio e si basa sulla misurazione delle distanze tramite onde elettromagnetiche. Lo strumento emette un impulso laser che colpisce il riferimento ed in parte viene riflesso verso lo scanner dove è raccolto da un sensore. La distanza tra la superficie riflettente e lo scanner è calcolata misurando il tempo di volo dell’impulso. Questa operazione, ripetuta migliaia di volte al secondo in direzioni diverse, permette di rilevare in tempo reale e con precisione millimetrica una “nuvola di punti” dalla quale sarà possibile ricavare un modello tridimensionale ad alta precisione dell’oggetto in esame. Le specifiche di errore, numero di punti al secondo, velocità di rilievo, sono dettate dal dispositivo laser utilizzato. Generalmente il rilievo consta di due fasi: Acquisizione dati ed elaborazione dati. 
Durante la prima fase bisogna innanzitutto impostare le specifiche di controllo. Successivamente si effettuano le scansioni da diversi punti in modo da ottenere una copertura quanto più possibile completa dell’area da rilevare. La densità dei punti da raccogliere è scelta dall’utente impostando una griglia di campionamento. Nella seconda fase di lavoro si provvede a sovrapporre le diverse nuvole di punti tramite software (i.e. Cyclon in caso di laser scanner Leica). Infine, se necessario, dall’insieme delle nuvole sono eliminati i punti palesemente errati e indesiderati.
Tra i vantaggi della tecnologia laser scanner abbiamo la velocità del rilievo, quest’ultimo effettuato in pochi minuti (in rapporto al passo di campionamento impostato dall’utente) e con un campo di vista molto ampio minimizzando gli spostamenti dello strumento. Un altro aspetto interessante è rappresentato dalla grande quantità di punti rilevati. È evidente che maggiore è il numero di punti ripresi, migliore sarà la simulazione della superficie reale. Nell’insieme saranno ridotte al minimo le interpolazioni, conferendo ai calcoli ed alle interpretazioni una maggiore aderenza alla realtà. Sarà possibile, inoltre, rilevare con estremo dettaglio anche superfici irregolari. Per ultimo non va trascurata la precisione millimetrica con cui sono tracciati modelli molto accurati, su cui è possibile effettuare ogni tipo di misura evitando di farlo in campagna. 
Tra gli svantaggi abbiamo invece la delicatezza dello strumento, qualunque avaria o danno accidentale comporta la perdita di alcune settimane di lavoro, un’attrezzatura piuttosto ingombrante e la dipendenza dalle condizioni meteo. In caso di pioggia, infatti lo strumento è inutilizzabile sia per il fatto che le gocce sui vetri di copertura devierebbero i segnali laser in uscita e in entrata sia per possibili infiltrazioni che danneggerebbero i meccanismi e la circuiteria interna. Un altro problema è creato dalla superficie del mare che genera punti indesiderati nella nuvola. Se il mare è calmo il disturbo rispetto alla zona da rilevare è minimo e quindi è anche più facile la “ripulitura” del dato, in caso di mare mosso, invece, i riflessi indesiderati aumentano sia come numero che come distribuzione spaziale complicando notevolmente la rimozione dei punti “estranei” tanto da rendere qualitativamente scarso il risultato finale. Per finire anche il vento forte e il conseguente sollevamento di sabbia disturbano la ripresa, perché la macchina tende a fotografare i singoli granuli in sospensione. È evidente, in conclusione, che per organizzare un’efficace campagna di rilievi bisogna disporre di previsioni meteo serene, che di solito coprono un arco temporale non superiore ai tre o quattro giorni.

2.3 Satelliti
Una delle tecnologie più efficienti ed utilizzate in ambito di monitoraggio costiero e terrestre è rappresentata dai “satelliti per telerilevamento”. Si tratta di satelliti artificiali posti in orbita terrestre che hanno il compito di catturare immagini per l’analisi dei terreni, della conformazione delle coste, dell’atmosfera e degli oceani. Spesso questi satelliti sono muniti di telecamere IMINT (Imagery Intelligence) e strumenti ad infrarossi (radar) e microonde. Sono inoltre non geostazionari in quanto ruotano attorno all’orbita terrestre avendo così un notevole campo visivo in un intervallo di scansione. A livello fisico ogni onda elettromagnetica viene digitalizzata e dunque codificata dal satellite al fine di facilitare l’elaborazione dell’immagine. La nitidezza ed il grado cromatico dell’immagine dipendono principalmente dal numero di livelli di quantizzazione dell’onda stessa.
Altri parametri che stabiliscono la bontà di un’immagine satellitare riguardano il livello di “risoluzione” che in ambito di telerilevamento si suddividono in quattro tipi: risoluzione spaziale, risoluzione temporale, risoluzione spettrale, risoluzione radiometrica. La risoluzione spaziale è definita come il minimo angolo che il sistema ottico è in grado di distinguere, senza che il fenomeno della diffrazione confonda l’immagine, da cui deriva la dimensione del “pixel”.  Per risoluzione temporale invece si intende il tempo che un satellite impiega per analizzare lo stesso punto. È un parametro fondamentale perché permette di captare il più velocemente possibile i cambiamenti morfologici delle coste. Invece con risoluzione spettrale e risoluzione radiometrica si intende rispettivamente la larghezza delle bande spettrali in cui l’immagine è registrata ed il numero di diverse intensità della radiazione che il sensore è in grado di riconoscere. Il processo che porta alla generazione di un’immagine fedele alla realtà parte dalla definizione in bianco e nero dell’immagine stessa associando poi alle bande ottiche di scansione i “true color”, rendendo l’immagine simile ad una fotografia.
È importante sottolineare che il livello di risoluzione delle immagini risulta mediamente inferiore rispetto ad un rilevamento terrestre in cui è possibile avvicinarsi maggiormente alla risoluzione spettrale dell’occhio umano.
Tutte queste caratteristiche, insieme alla possibilità di monitoraggio in larga scala hanno portato diversi enti e consorzi, tra i quali il LaMMA, a promuovere tra il 2017 e 2018 attività di monitoraggio satellitare sfruttando il “satellite Pléiades” e il “WorldView-2”, lanciati in orbita nei primi anni Duemila e dotati di altissima risoluzione. Questi due satelliti in primo luogo tracciano la linea costiera confrontandola con le rilevazioni GPS e in secondo luogo elaborano l’immagine con l’ausilio di indicatori di riferimento che consentono di tracciare l’evoluzione delle spiagge data la loro natura variabile. 
Ovviamente questo tipo di tecnologia presenta anche degli svantaggi legati a manutenzione, latenze e risoluzione. Se da un lato la possibilità di lavorare in larga scala e monitorare ampie aree costiere rappresenta un vantaggio, dall’altra è necessaria la presenza di un database di grandi dimensioni, quindi costoso, con conseguente aumento del “time processing” delle immagini. Inoltre, compito dei progettisti è quello di implementare algoritmi di controllo degli errori di digitalizzazione sempre più complessi all’aumentare della qualità del servizio richiesto anche in caso di condizioni climatiche difficili. Di fondamentale importanza è ridurre al minimo le latenze dovute allo scambio dati tra orbita e terra in quanto l’efficienza del monitoraggio dipende molto dal livello di aggiornamento. 

    3. TECNOLOGIE E SISTEMI CONTEMPORANEI
Con lo sviluppo del settore automatico, delle telecomunicazioni e dell’informatica, anche le tecnologie di monitoraggio sono state oggetto di miglioramenti sensibili. 
Un fattore determinante in quest’ottica è stato lo sviluppo della sensoristica che, insieme ai notevoli passi in avanti in campo elettronico, ha reso possibile la creazione di sensori sempre più affidabili e soprattutto di dimensioni ridotte. Inoltre, non vengono più considerati come dei semplici strumenti di traduzione delle grandezze fisiche ma vengono integrati in qualsiasi sistema di controllo. 
Per migliorare le performance, sfruttando questi upgrade, si è cercato di creare dei sistemi di tecnologie che non lavorassero in maniera indipendente. Con sistema di monitoraggio intendiamo infatti, un insieme di tecnologie opportunamente collegate tra loro che svolgono mansioni diverse ma con la possibilità di scambiare e confrontare dati. 

3.1 Sistemi automatici e robotici
Lo sviluppo dell’ingegneria dell’automazione e dei controlli automatici ha portato alla creazione di robot controllati in remoto per il monitoraggio delle acque marine. 
L’idea di fondo è quella di utilizzare questi sistemi robotici motorizzati per accrescere la protezione delle acque garantendo un monitoraggio più efficace, ripetitivo ed accurato che limiti i rischi in situazioni di emergenza per gli operatori umani.
Un primo esempio di sviluppo in campo automatico è la progettazione degli AUV (Autonomous underwater vehicle) e dei ROV (Remotely operated underwater vehicle) che rappresentano sistemi robotizzati che lavorano in acqua controllati in remoto. In particolare, alcuni ROV possono supportare tecnologie come il VR (Virtual Reality), la “guida automatica” e l’utilizzo di telecamere olografiche che permettono la memorizzazione di un’immagine sotto forma di intreccio di frange d’interferenza utilizzando una luce laser, fornendone l’effetto tridimensionale.
In prima analisi possiamo considerare un sistema molto semplice ed economico che consiste in una barca controllata in remoto tramite segnale radio (RC boat) su cui è montata una videocamera sferica installata in un cellulare resistente all’acqua. L’utilizzo della telecamera sferica è finalizzato ad avere una visione a 360 gradi del fondale e della fauna marina.